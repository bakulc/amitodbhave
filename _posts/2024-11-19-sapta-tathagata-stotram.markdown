---
layout: post
title: "सप्तजिनस्तवं"
---

जगद्गुरुं सुरनरलोकपूजितं \
कृपास्फुटं परहितमोक्षदेशकम् । \
विपश्यिनं त्रिभवमहौघपारगं \
नमामि तं सुगतगतिं तथागतं ॥१॥

अनन्तपारे भवसागरेऽस्मिन् \
निमज्यमानं प्रसमीक्ष्य लोकम् । \
प्रकाशितो येन हिताय धर्मो \
नमोऽस्तु तस्मै शिखिने जिनाय ॥२॥

वन्दे विश्वभुवं बुद्धं चन्द्रार्काधिकतेजसम् । \
सागरौघमिवागाधं ज्ञानेन विनयेन च ॥३॥

यस्येन्दुरश्मिप्रतिमैर्यशोभि- \
रलङ्कृताभाति वसुन्धरेयम् । \
उडुम्बरं पुष्पमिवाद्भुतं तं \
वन्दे क्रकुच्छन्दमहामुनीन्द्रम् ॥४॥

विसारिणा विगतमलेन चेतसा \
विरागिणा सततहितानुकारिणा । \
हतं तमो विगतमलेन येन तं \
सुरार्चितं कनकमुनिं नमाम्यहम् ॥५॥

प्रतप्तचामीकररश्मिगौरं \
सहस्रसूर्याधिकदीप्ततेजसम् । \
लोकोत्तमं सर्वजनाभिवन्द्यं \
वन्दाम्यहं काश्यपनामधेयम् ॥६॥

वाक्यांशुजालैः प्रतिबोध्य लोकं \
सूर्यांशुजालैरिव पद्मषण्डम् । \
यो निर्वृतः शाक्यमुनिप्रदीपः \
तस्मै नमः परमकारुणिकाय शास्त्रे ॥७॥

मैत्रेयनामा तुषितालयस्थो \
यस्येकजन्मान्तरिता हि बोधिः । \
उत्पत्स्यते यः सुगतः पृथिव्यां \
सर्वात्मनाऽहं प्रणतोऽस्मि तस्मै ॥८॥

स्तुत्वा मया सप्तजिनानतीता- \
ननागतं चाष्टमबोधिसत्त्वं । \
यत्पुण्यमासादितमप्रमेयं \
निरामयास्तेन भवन्तु सत्त्वाः ॥९॥

॥ इति श्रीसप्ततथागतस्तोत्रं (भोट) सप्तजिनस्तवं (चीन) समाप्तम् ॥