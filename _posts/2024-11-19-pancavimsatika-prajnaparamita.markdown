---
layout: post
title: "भगवतीप्रज्नापारमिताहृदय पंचविंशतिका"
---


॥ ॐ नमो भगवत्यै आर्यप्रज्ञापारमितायै ॥

एवं मया श्रुतमेकस्मिन् समये भगवान् राजगृहे विहरति स्म गृध्रकूटे पर्वते महता भिक्षुसंघेन सार्द्धं महता च बोधिसत्वसंघेन । तेन खलु पुनः समयेन भगवान् गम्भीरावभासं नाम समाधिं समापन्नः । तस्मिन्समये आर्य्यावलोकितेश्वरो बोधिसत्त्वो महासत्त्वो गंभीरायां प्रज्ञापारमितायां चर्यां चरमाणो एवं व्यवलोकियन्ति स्म ॥ पञ्चस्कंधांस्तांश्च स्वभावशून्यान् व्यवलोकयति स्म ॥ अथायुष्माञ्च्छारिपुत्रो बुद्धानुभावेन आर्य्यावलोकितेश्वरं बोधिसत्त्वं महासत्त्वमेतदवोचत् ॥ इह आर्य्यावलोकितेश्वर कुलपुत्रो वा कुलदुहिता वा गंभीरायां प्रज्ञापारमितायां चर्यां चर्त्तुकामेन कथं व्यवलोकयितव्यम् ॥ इह शारिपुत्र रूपं शून्यं शून्यतैवरूपं रूपान्न पृथक् शून्यता शून्यताया न पृथग्रूपं एवमेव वेदनासंज्ञासंस्कारविज्ञानानि च शून्यता ॥ तस्माच्छारिपुत्र सर्व्वधर्म्मा शुन्यतालक्षणा अनुत्पन्ना अनिरुद्धा अमला न विमला अन्यूना असंपूर्ण्णाः । तस्मात्तर्हि शारिपुत्र शुन्यतायां न रूपं न वेदना न संज्ञा न संस्कारा न विज्ञानं न चक्षुः न श्रोत्रं न घ्राणं न जिह्वा न कायो न मनो न रूपो न शब्दो न गन्धो न रसो न स्प्रष्टव्यं न धर्माः न चक्षुधातुः यावन्न धर्म्मधातुः यावन्न मनोविज्ञानधातुः नाविद्या नाविद्याक्षयो यावन्न जरामरणं नजरामरणक्षयो न दुखं न समुदयो न निरोधः न मार्गः न ज्ञानं न प्राप्तिर्नाप्राप्तिः । तस्मात्तर्हि शारिपुत्र अप्राप्तित्त्वाद् बोधिसत्त्वानां महासत्त्वानां प्रज्ञापारमितामाश्रित्य विहरत्यचित्तावरणः चित्तावरणनास्तित्त्वादत्रस्तो  विपर्य्यासातिक्रान्तो निष्ठनिर्व्वाणप्राप्ताः । त्र्यध्ववस्थिताः सर्व्वबुद्धाः प्रज्ञापारमितामाश्रित्य अनुत्तरायां सम्यक्संबोधावभिसंबुद्धाः तस्मात्तर्हि ज्ञातव्यं प्रज्ञापारमितामन्त्रः महाविद्यामन्त्रः अनु्त्तरमन्त्रः असमसममन्त्रः । सर्वदुःखप्रशमनमन्त्रः सत्यममिथ्यत्त्वात् प्रज्ञापारमितयामुक्तोमन्त्रः ॥ तद्यथा ॥ ॐ गते गते पारंगते पारसंगते बोधि स्वाहा ॥ एवं शारिपुत्र गम्भीरायां प्रज्ञापारमितायां शिक्षितव्यं बोधिसत्वेन महासत्वेन । अथ खलु भगवान् समाधेर्व्युत्थाय आर्य्यावलोकितेश्वरस्य बोधिसत्वेस्य महासत्वस्य साधुकारमदात् ॥ साधु साधु कुलपुत्र एवमेतद् कुलपुत्र गम्भीरायां प्रज्ञापारमितायां चर्यां यथा त्वया निर्दिष्टं तदनुमोद्यते सर्वतथागतैः ॥ इदमवोचद्भगवान्नात्तमना आयुष्माञ्च्छारिपुत्रः आर्य्यावलोकितेश्वरः बोधिसत्त्वः महासत्त्वः सा च सर्व्वावती पर्षत्सदेवमानुषासुरगरुडगन्धर्वश्च लोको भगवतो भाषितमभ्यनन्दन्निति ॥

॥ आर्य्यश्रीपञ्चविंशतिकाप्रज्ञापारमिताहृदयनामधारणी समाप्तः ॥
