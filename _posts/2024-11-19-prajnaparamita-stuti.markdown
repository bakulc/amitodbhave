---
layout: post
title: "श्रीप्रज्ञापारमितास्तुतिः"
---

नमः प्रज्ञापारमितायै ॥

निर्विकल्पे निरालंबे \
निरवद्ये निरंजने । \
नित्यानित्ये निर्विकारे \
प्रज्ञे देवि नमोस्तुते ॥१॥

बुद्धानां जननीशानि \
बोधिसत्वपितामहि । \
प्रपितामहि सत्वानां \
प्रज्ञे देवि नमोस्तुते ।।२।।

मातर्मातर्जगन्मात \
इति संजपतां नृणां । \
मनोरथप्रदे शुद्धे \
प्रज्ञे देवि नमोस्तुते ।।३।।

लक्ष्मीस्त्वमसि कल्याणि \
श्रीर्द्धीः श्रद्धा धृतिः स्मृतिः । \
सर्वस्वरूपे सर्वेशे \
प्रज्ञे देवि नमोस्तुते ।।४।।

लोकोत्तरे लौकिके च \
प्रज्ञापारमितेमिते । \
दशपारमिताकारे \
प्रज्ञे देवि नमोस्तुते ।।५।।

।। इति श्रीप्रज्ञापारमितास्तुतिः समाप्ता ।। ।।